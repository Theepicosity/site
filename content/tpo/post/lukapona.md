---
title: luka pona li seme?
author: jan Olipija
date: '2020-01-26'
categories:
  - luka pona
thumbnail: https://images.unsplash.com/photo-1524964056700-f5738231ad5e?ixid=MXwxMjA3fDB8MHxwaG90by1wYWdlfHx8fGVufDB8fHw%3D&ixlib=rb-1.2.1&auto=format&fit=crop&w=1350&q=80
---

mi kama tawa toki pona la, lipu li toki e ni: "toki pona li jo e toki pona luka. sina ken toki e toki pona kepeken luka."

ni la, mi pilin pona tan ni: mi toki kepeken toki luka pi ma Pitan. kin la, mi ken kute, taso kute mi li pona ala. toki mi la, mi jan pi kute meso.

taso mi lukin e toki luka pona la, mi pilin e ni: ijo tan ni li ponaâ€¦ taso ni li toki luka ike. ona en toki pona li sama mute. nimi luka ale li lukin nasa li pilin nasa lon luka mi. ni li ike tan seme?

toki uta en toki luka li ante. toki uta la, kalama ale li nasa. nimi wan la, jan li pali e kalama nasa mute li toki e nimi. jan li ken ante mute e kalama, li ken awen e kon la, ale li pona. taso toki luka li pali e nimi luka kepeken nasin. jan li lukin e nimi luka la, ona o sona e tan pi nimi luka ni.

kin la, toki luka o jo e nasin toki ante. toki pona li kepeken e nasin ni: <nimi ijo> li <nimi pali> e <nimi ijo>. ni li nasa lili tawa luka tan ni: tenpo pini pi nimi pali la, jan luka o sona e ma luka pi nimi ijo. kin la, ona li nasa mute tan ni: <li> en <e> li ike tawa luka. nimi pi kon lili li ike tawa luka tan ni: nimi uta wan la, nimi luka wan li kepeken e wawa mute.

kin la, toki luka li jo e luka ijo. luka ijo li seme? ona li luka kepeken e nasin wan pi nasin tu wan ni: luka, li ijo, li kepeken e ijo, li sitelen e ijo. toki uta li ken ala pali e ni. taso la, toki luka ale li jo e ni.

ni la, toki pona luka li ike tawa mi. mi pali e toki luka sin e luka pona.

luka pona li seme? wile mi la, luka pona li toki luka pi kulupu pi toki pona. ona en toki pona li toki ante. ona li jo e nimi ante, li jo e kepeken nimi ante, li nasin toki ante. taso ona tu li lon kulupu wan.

kulupu lili pi luka pona li lon kulupu pi toki pona. jan pi kute meso en jan pi lawa ante pi toki uta ala en jan kute li lon. tenpo ni (mun wan pi sike 2021) la, ona li lili taso. taso tenpo kama la, mi wile e ni: ona li suli. sina wile la, o kama, o kama sona e luka pona!

luka pona la, jan sin li kama la, mi toki e ni: [luka!] 

mi mama ona. taso ona li toki kulupu.

[meso = medium]

